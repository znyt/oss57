    太和九年，琅州商船东行过海，避飓风，不慎迷途。逐浪漂泊，茫茫不见归路，船行数日，忽遇仙山，山在海中，方圆不知几百里，云雾缥缈，烟岚缭绕，玉峰叠嶂，霞岭相连。遂停船登岸，寻路前行，适逢雨后新霁，青峰绕云，山野琼林落落，瑶枝缤纷，兰芝琪草，灵洁鲜美。中有玉湖清溪，碧澈几鉴人影，五色美玉散落水畔，光泽晶莹，俯仰可得。举目之处，青鸾择丹木而栖，彩凤翱翔以自舞，百鸟翩飞，清鸣之声悦耳。复行数百步，遇异兽成双，追逐嬉戏于前，状如貂狐，通体似雪，一金瞳，一碧晴，灵异不同寻常。林间有女三五人采撷芳草，笑语玲珑，轻歌悠然，见诸人，甚异之，闻其境遇，乃引谒其主。<br/><br/>    沿山行，云境如幻，流连忘路之远近。前有屋宇列峰峦之体势，青竹为檐，紫篁为台，清瀑落而为帘，流岚浮以为幔，楼台高远，廊腰缦回，浮云飘然，气象万千，连绵难见全貌。极峰顶，登楼台，举目远眺，穷碧波于千里，凭虚御风，凌万顷之浩然。沧海桑田，茫茫不知其所止，天高地迥，渺渺不知身何处。气清神爽，忘人间之凡尘，飘飘乎心怀，羡仙世之逸然。<br/><br/>    及见主人，男子青云衣，女子白霓裳，神度清傲，风姿出尘，逍遥神仙眷侣。闻客自天朝来，遂以宴饮，琼浆玉液、奇珍海味皆未曾见也。问天朝，众云盛世之治，欣然而笑。言及四海异域，妙语逸事，见识广博，谈笑惊讶诸人。有仆玄衣俊面，复引众人游观山岛，奇景不能尽述。见宝船泊于碧海，长四十余丈，宽约十丈，长楫巨舳，龙桅云帆，可容数百人不止。曰其主云游之舟，兴之所至，乘风破浪，东海、南溟、西洋无所不能及也。<br/><br/>    停数日，辞归。为备清水粮蔬，赠以奇珍异宝，中有《西海图志》，绘西洋航路，详录诸国风俗，世所罕见。仆轻舟相引，离岸入海，遥闻箫音送客，浩渺云波，浪潮万里，仙山渐远。及琅州，仆舟不复见。同行者逄豫，琅州巡使族亲也，归诣巡使，说此异事，以为奇。适逢帝东巡，引见圣帝，奉宝图。帝见之，乃大惊，即遣船入海，寻此岛，东海浩瀚，来路难再得。帝登观海台，临风远眺，慨然笑叹：天地逍遥，且看人间是仙境。遂不复求。云州陆迁，扈从东行，奉旨文以记之，甲申四月秋。<br/><br/>    —正文完—<br/><br/>